---
title: Rutebeskrivelse
---

# Rutebeskrivelse

Den samlede rute til Cold Hawaii Ultra strækker sig fra Grønhøj Strand syd for
Løkken til Agger og benytter sig blandt andet af Vestkyststien, den gamle
Redningsvej og Nordsøstien, og Hærvejsvandreruten. Underlaget er for alle
distancer et mix mellem sand, strand, småstier, hjulspor, faste grusveje og lidt
asfalt ind imellem gennem nogle af landsbyerne.  Løbere på den længste distance
starter ved Grønhøj Strand og de resterende distancer tilgår undervejs og alle
med mål i Agger.

Af nedenstående interaktive kortudsnit ses den samlede rutes forløb; røde
markering angiver startsteder og orange markeringer depoter
jf. [Depotoversigt]({{< relref "information#depotoversigt" >}}). Benyt
"cylinder"-ikonet til at slå de forskellige distancer til og fra og
"boks"-ikonet for fuldskærmsvisning.

<iframe width="100%" height="560px" frameborder="0" allowfullscreen src="//umap.openstreetmap.fr/en/map/cold-hawaii-ultra_548473?scaleControl=false&miniMap=false&scrollWheelZoom=false&zoomControl=true&allowEdit=false&moreControl=true&searchControl=null&tilelayersControl=null&embedControl=null&datalayersControl=true&onLoadPanel=undefined&captionBar=false"></iframe>

<!-- <iframe width="100%" height="560px" frameborder="0" allowfullscreen src="//umap.openstreetmap.fr/en/map/cold-hawaii-ultra-50miles-12km_831932?scaleControl=false&miniMap=false&scrollWheelZoom=false&zoomControl=true&allowEdit=false&moreControl=true&searchControl=null&tilelayersControl=null&embedControl=null&datalayersControl=true&onLoadPanel=undefined&captionBar=false"></iframe> -->

Strækningen fra Bulbjerg til Agger vil være mærket op med små orange
flag. Løbere på 50 miles, 50 km, 25 km og 12 km kan klare sig udelukkende ved at
følge markeringen.  Til løbere der eksempelvis har et GPS-ur med
navigationsfunktion kan man nedenfor downloade **vejledende** GPX-filer, omend
vi understreger, at de ikke er nødvendige for at gennemføre løbet for løbere på
disse distancer.

<div style="color:red; font-weight: bold">OBS 2024-09-15: opdaterede GPX-filer nedenfor - kortudsnit ovenfor er ikke opdateret.</div>

- [100 miles, ruteforløb 2024 (GPX-fil)](/CHU-100miles-2024.gpx)
- [50 miles, ruteforløb 2024 (GPX-fil)](/CHU-50miles-2024.gpx)
- [50 km, ruteforløb 2024 (GPX-fil)](/CHU-50km-2024.gpx)
- [25 km, ruteforløb 2024 (GPX-fil)](/CHU-25km-2024.gpx)
- [12 km, ruteforløb 2024 (GPX-fil)](/CHU-12km.gpx)

Strækningen fra Løkken til Bulbjerg er derimod **ikke** mærket op, hvorfor det
af løbere på 100 miles kræves at have en GPS-enhed med navigationsfunktion til
den første halvdel af løbet. Det er deltagerens eget ansvar at medbringe
funktionsdygtig GPS-enhed med indlæst GPX-fil.

<!-- 12% på asfalt/vej --> <!-- 14% på grusveje/kørespor --> <!-- 59% på
vandrestier - sandede og våde --> <!-- 15% på strand -->

Nedenfor forsøger vi at beskrive ruteforløbet fra nord til syd for give jer en
forsmag på de trailperler og naturoplevelser, der venter på jer ude i
terænnet. Benyt menuen til højre for at gå direkte til det sted i beskrivelsen,
hvor din distance starter.

## Løkken/Grønhøj Strand (start 100 miles)

Løbere på 100 miles starter ved Grønhøj Strand syd for Løkken. Her følges
Nordsøstien, der er rigtig godt markeret. Ruten tager dog en fantastisk lille
stejl afstikker ned af Sti14 ved Kettrup Bjerge, så her skal man være vågen på
GPSen og sikre sig alle højdemeter og singletracks! Snart er ruten tilbage på
Nordsøstien og Sti100, som via skønne singletracks smyger sig udenom
sommerhusområderne---og der er en grund til at området kaldes ”Lille Norge!”.

Nordsøstien og Sti100 følges hele vejen til Blokhus, hvor de slår følgeskab med
hærvejen til Gateway Blokhus. Det er et skønt stykke med masser af singletrack
og let kupering.

Vi forlader Nordsøstien for et stykke tid og følger Hærvejen gennem
Blokhusplantage og videre gennem Rødhus og videre til Tranum. Sporet føres ud i
klitheden på snørklede singeltrails, lidt uendelige grusveje og så igen single
trails. Særligt lækkert er stykket ind forbi Overklitten Sø.  Efter ca 28 km
rammes **Depot 1** ved Tranum Klitplantage. Det er godt at få tanket godt op, da
ruten herefter rammer en god kuperet del med masser af singletrails,
rødder---danske spor, når de er bedst!  Ruten går lige på kanten af bakkerne ved
Langdalen og ned igennem Fosdalen. Fosdalvej krydses og det går stejlt op til
Uglehøj, hvor stien er mindre og det er meget kuperet! Ruten er nem at finde og
går på teknisk singletrail op og ned igennem stejle erosionsslugter! Nyd det,
selvom benene nok er lidt trætte allerede nu!

Vel ude af bakkerne kan der slappes lidt af på stien mod Slettestrand, hvor der
dog lige er et skred fra de stejle skrænter, der skal passeres ligesom, der også
er et par indhegninger.  Slettestrandvej passeres efter og herefter følges
Hærvejen gennem Svinkløv på virkeligt lækre og tekniske stier. Pas på, når der
løbes stejlt ned mod Sletteåvej. Stien er tilgroet og skjuler en bro over en
lille bæk! Følg hærvejen parallelt med Sletteåvej og snart ankommer du til det
berømte og genopbyggede Svinkløv Hotel efter ca 50 km.  Hærvejen følges på det
smukke singletrail, der går op og følger kanten af skrænten hele vejen til
Svinklovene, hvorfra der er fin udsigt mod Bulbjerg længere fremme på ruten.
Der løbes nedad de fint anlagte trapper ad grusvej og stier langs Telefondalen.
Efter ca. 55 km rammes **Depot 2**: Hærvejen rammer Grønnestrandvej og en lille
stejl asfaltbakke fører op til depotet, hvorefter man igen forlader asfalten og
rammer en af rutens smukkeste små singletrails gennem klitheden! Wauw!

Efter den fede sti rammes Kollerup Plantage, hvor udsigtspunktet "Toppen" skal
bestiges. Ellers går ruten i Kollerup primært på større grusveje, indtil
labyrinten af sommerhuse, hvor små singletrails følges. Vigtigt at følge
Hærvejens skilte og GPS her, da det virkelig kan være en labyrint! Efter
sommerhusene rammer vi et asfaltstykke, og der følger nu et letløbet stykke mod
Klim Bjerge. Efter sommerhusområdet ved Kollerup følges Nordsøstien igen. Først
3 km asfalt og herefter 4 km god grusvej gennem smukke Klim Plantage. Med den
rigtige vindretning lever vejen op til sit navn: Kongevejen! Men med en god
vestenvind, vil løberne nok finde andre navne til dette stykke...

Klim Bjerg passeres, men ruten holder sig nedenfor med kurs stik vest. Ruten går
over i et dejligt grønt smalt singletrail langs en smuk parabelklit. Der løbes
langs et pigtrådshegn, så pas på. Der er et par låger, der skal passeres, og
når markerne slutter, skal der løbes mod højre (nordpå)--- Nordsøstien deler sig
nemlig her! Det går af fine lige stier med blødt underlag mod Thorup Strand. Ved
Thorup Strand skal GPS følges, så man lige kommer ned og runder, hvor kutterne
sikkert ligger trukket op på stranden. Smukt syn!

Thorup Strand rammes efter ca. 72 km. Inden vi rammer Bulbjerg løbes der gennem
Vester Thorup---og her er der virkelig kælet for 100 miles løberne, men der skal
god fokus på GPSen. Grusvejen følges mod vest ud af Thorup Strand og her skal
der pludselig drejes til venstre efter et P-plads område af en lille umarkeret
singletrail. Det fører ruten ind i selve Vester Thorup og her følges den
blåmarkerede vandresti (Mærskruten), som fører løberne ind på det sprødeste
singletrack i kongeriget! Det går lidt op og ned inden det ender på grus, som
følges 800 meter før man drejer ned af en ny lækker sti nordpå og ud i
Klitheden. Det er en gulmarkeret sti omkring Valbjerg---og efter en fin lille
stigning i klitheden forlades stien, og der løbes stejlt ned, hvor Nordsøstien
igen fanges og følges indtil stigningen ved Bulbjerg, hvor **Depot 3** rammes.

## Bulbjerg (start 50 miles)

På toppen af Bulbjerg går starten for løberne på 50 miles. Ruten følger den
gamle Redningsvej gennem Lild Klit (markeret med en lille hvid redningsbåd på
grønmalede skilte) det næste lange stykke. Sporet fortsætter ca. 4 km før vi
rammer Lild Strand: vi fortsætter lige igennem fiskerlandsbyen på asfalt et par
hundrede meter og tilbage ud i terrænnet.

Langs Lild Klitplantage og Madsbøl Plantage fortsætter vi ca. 10 km af det gamle
hjulspor, og her kan man virkeligt mærke, at vi er i Danmarks ødemark med udsyn
til smukke klitter og fantastisk klitplantage. Holder man øje kan man få et
glimt af Det Nationale Testcenter for Store Vindmøller i horisonten. Terrænnet
er en lille smule kuperet, men ellers forholdvist letløbet. Der er ikke så meget
at være i tvivl om: vi skal lige ud!

Efter at have passeret et par levn fra krigstiden rører vi ganske kortvarigt
stranden for derefter at fortsætte af Krægpøtvej. Efter ca. 2 km grusvej stopper
Krægpøtvej brat i en to meter skrænt, da Poseidon åbenbart også har haft lyst
til en bid af Krægpøtvej; vi fortsætter lidt ind i klitterne og ned på stranden.

Vi følger stranden ca. 2 km for derefter at dreje op på en parkeringsplads i
udkanten af Vigsø. På selve stranden vil der ingen markering være, omend der vil
være tydelig markering med flag og beachflag, hvor stranden skal forlades!  Vi
fortsætter vest ad Vigsø Sti, en letløbet gruscykelsti. Efter ca. 3 km drejer vi
af og løber ind i indhegningen op og på højderyggen, der følges med en
uimodståelig udsigt udover Vigsø Bugt ind mod **Depot 4 (Vigsø)**, der rammes
efter ca. 23 km for løbere på 50 miles og ca. 105 km for løbere på 100
miles. Hvis man er heldig, så kan man også få lov til at sige hej til et par
fredelige køer på vej ind mod depotet! Få tanket godt op og nyd udsigten!

Efter depotet løber vi mod Hanstholm langs højderyggen via fine stier med en
smule kuperet terræn før vi krydser Kai Lindbergs Gade og bevæger os ind i
skovene omkring Bunkermuseum Hanstholm. Ruten passerer flere af de gamle
bunkerkonstellationer, herunder resterne af den imponerende 38 cm kanon: i disse
bunkere blev "Olsen Banden i Jylland" bl.a. optaget! Vi fortsætter rundt langs
Hanstholmknuden med en fantastisk udsigt over Hanstholm Havn og Vesterhavet før
vi krydser Kystvejen og løber op mod Hanstholm Madbar.

## Hanstholm (start 50 km)

Kort efter vi har forladt Hanstholm Madbar tager ruten os om på sydsiden af
Hanstholmknuden og man bliver mødt af en helt enestående udsigt over Hanstholm
Vildtreservat med lyngklædte klitter så langt øjet rækker kun afbrudt af den
bjergfyr, der blev plantet som et led i kampen mod sandflugten i tidernes
morgen. Vi fortsætter ned ad skrænten med stisystemet og rammer Kystvejen, hvor
rutens seriøse asfaltstykke starter: ca. 8,5 km gennem reservatet via cykelstien
til vi rammer Klitmøller---vi fortsætter ind gennem byen.

Ved SPAR i Klitmøller venter **Depot 5 (Klitmøller)** efter ca. 12 km for løbere
på 50 km, ca. 42 km for løbere på 50 miles, og ca. 123 km for løbere på 100
miles. Ruten fortsætter forbi depotet ad Vangsåvej og ud af byen, hvor vi
fortsætter af Trøjborg Sti, en cykelsti med fast grus. Vi løber ganske kort
langs Kystvejen for dernæst at dreje af ned af Skjærbakken og ind gennem Vangså.

Syd for Vangså tager ruten os ind i et kultiveret område, hvor der i
sommerhalvåret græsser kvæg. Man bliver ledt ind over markerne i en 1½ meter
bred passage mellem 2 hegn. Her kan der være våde stykker, som desuden er
særdeles glatte. Pas på ikke at falde!

Efter markarealet følger man et hjulspor inde i klitheden. Der er her meget fint
udsyn til de store vidder, som måske opleves som endeløse på dette
tidspunkt. Man løber ganske kortvarigt på kystvejens cykelsti før ruten
fortsætter ind på en fin lille vandrerute i Thagaards plantage, som snørkler sig
rundt i blandt de lavstammede rødgran og fyrretræer. De snørklede stier fører op
til det store og fredede sømærke ”Båken” som stammer helt tilbage
fra 1884. Turen op til mærket er stejl og sandet---og ligeledes er nedløbet!
Ruten fortsætter ned til Bøgsted rende, op over en klit og sydpå et par
kilometer før vi rammer løbets strandetape. Strandpassagen er ikke mærket
op---følg blot stranden mod syd.  Efter ca. 3 km på stranden kommer man forbi
landingspladsen ved Nr. Vorupør, hvor der stadig trækkes kuttere på land, og
hvor **Depot 6** holder til, efter ca. 26 km for løbere på 50 km, ca. 57 km for
løbere på 50 miles og ca. 137 km for løbere på 100 miles.

## Nr. Vorupør (start 25 km)

Fra Vorupør Strand går turen forbi det famøse (sandfyldte?) havbad og sydpå af
stranden de næste 6 km (forbi Stenbjerg Landingsplads). Her kravles der op i
klitterne og et hjulspor følges mod Stenbjerg Plantage. Vi drejer skarpt til
højre (og tilbage i stik sydgående retning!) langs plantagen via den gamle
Redningsvej, som er af blandet kvalitet (og til tider våd), men med en smuk
udsigt over det åbne klitlandskab. Vi forlader plantagen og fortsætter ud i
klitterne, bl.a. gennem det famøse "Lille Hav", som ofte er meget våd---på denne
tid af året heldigvis næsten altid helt tør!

Vi følger den gamle Redningsvej forbi et par enkelte idylliske (men særdeles
øde!) sommerhuse, før der drejes til venstre ind mod Lyngby af Astavej, der er
en god grusvej. Ved Lyngbyvej, som er asfalteret, drejes til højre. Ved Lyngby
Redningshus er løbets sidste depot (**Depot 7**, ca. 12 km til mål!). Her drejer
vi til venstre og er tilbage med sydgående kurs ad grusvej.

## Lyngby (start 12 km)

Ad fast grusvej forlader man Lyngby og ruten tager os ud på Redningsvejen, der
efter en stund bliver til et smalt hjulspor gennem Lyngby Hede og det helt
enestående klitlandskab. Herfra går kursen mod Lodbjerg hvor det 35 meter høje
Lodbjerg Fyr fra 1883 ligger beskyttet mod vind og vejr i udkanten af Lodbjerg
Plantage---man begynder hurtigt at kunne ane fyret i horisonten.

Velankommet i Lodbjerg passerer vi det nyrenoverede fyr på tæt hold og
fortsætter ud på en fast gruscykelsti langs Lodby Klitplantage med kurs mod
Flade Sø, der i løbet af de sidste 150 år været under kraftig kulturpåvirkning
gennem kanalbyggeri og afvanding. Søen er i dag helt inddiget, som led i
kystsikring af vestkysten, og således blevet helt afskåret fra det åsystem, som
søen tidligere var en naturlig del af. Fri af plantagen og med udsigt til Agger
drejer man til højre og løber langs Flade Sø ca. 1,5 km af en fin grusvej---er
vinden i den rigtige retning, så kan der være en strid modvind her! Man løber op
på det forstærkede sanddige og løber ad betonvej de sidste 2,5 km ind mod Agger
og i mål ved Vesterhavshytten!
